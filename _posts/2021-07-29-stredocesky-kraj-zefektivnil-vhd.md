---
category: blog
layout: post
date: 2021-07-29
#published: false
tags: 
  - vhd 
  - drážní-doprava
  - doprava
  - středočeský-kraj
title: 'Zefektivňujeme středočeskou dopravu'
 
author: Soňa Brunnerová
#authorId: lucie.chocholova
image: posts/lokalky-stredoceske.jpg
---

*Čtvrtek 29. července 2021* - **Rada Středočeského kraje, kde jsou v koalici STAN a Piráti, odsouhlasila záměr na zefektivnění veřejné dopravy s cílem snížit náklady a schválila dokument upravující technické standardy P+R parkovišť. **

## Nevýhodné lokálky nahradí autobusy. Úspora přes 50 milionů
Středočeští radní se také seznámili s analýzou provozu na málo využívaných lokálních tratích na území kraje. Odsouhlasili záměr zefektivnění veřejné dopravy a převedení výkonů z vybraných železničních tratí na autobusovou dopravu. 

S ohledem na výrazné výpadky příjmů v rozpočtu kraje kvůli pandemii covid-19 byla provedena analýza vybraných lokálních tratí z pohledu jejich využití a budoucího přepravního potenciálu. Také byla analyzována výše předpokládaných provozních úspor se zohledněním případného nahrazení vlaků autobusovou dopravou. Mělo by se tak ušetřit  cca 52 milionů Kč ročně. Navržené změny se dotknou celkem 12 lokálek (viz tabulka).

|Trať|Redukce v úseku|Nový rozsah objednávky|Úspora celkem v Kč|
|:----:|:--------------------------:|:---------------------------------------------------------:|:----------:|
|012|Plaňany zast. - Kouřim|bez objednávky|2 100 000|
|062|Křinec - Městec Králové|provoz v 6 a + v období SELČ|3 300 000|
|063|Bakov nad Jizerou - Dolní Bousov|bez objednávky|1 000 000|
|064|Mšeno - Mladá Boleslav|int. 4 hodiny v PD celorok + provoz v 6 a + v období SELČ|13 600 000|
|076|Mělník - Mšeno|int. 4 hodiny v PD celorok + provoz v 6 a + v období SELČ|viz trať 064|
|094|(Kralupy nad Vltavou) - Vraňany - Lužec nad Vltavou|bez objednávky|2 200 000|
|095|Straškov - Zlonice - (Slaný)|bez objednávky|800 000|
|162|Rakovník - Kralovice|omezený sezónní provoz v 6 a + v období platnosti SELČ|8 200 000|
|204|Březnice - Rožmitál pod Třemšínem|bez objednávky|4 500 000|
|210|Čisovice - Mníšek - Dobříš|sezónní provoz v 6 a + v období platnosti SELČ|11 500 000|
|222|Vlašim - Trhový Štěpánov|bez objednávky|5 000 000|
|233|Čelákovice - Mochov|bez objednávky (převod výkonů na jinou trať)|-|
|**Celkem**|||**52 200 000**|

> "Musíme zdůraznit, že se nejedná o rušení železnice, nýbrž omezení provozu na tratích, kde je provoz nerentabilní a vysoce ztrátový. Kraj na rozdíl od silnic není správcem samotné infrastruktury a je pouze objednavatelem dopravy. Tam, kde není pádný důvod k zachování provozu vlaků, podporujeme zrušení objednávání. Naopak tam, kde je potenciál železnice vyšší, jsme pro zachování provozu a hledání řešení, které nebude krajskou pokladnu nadále neúměrně zatěžovat. Příklady vidíme v jiných krajích. Jedná se například o individuální jednání s dopravci, nebo možnost převodu provozu do závazku jednotlivých obcí, či jejich svazků," upřesňuje Petr Procházka z krajského Výboru pro dopravu.

Současné náklady na jeden vlakokilometr provozování lokální trati vycházejí na 95-135 Kč. Oproti tomu jeden kilometr autobusové dopravy krajskou kasu vyjde na 40-50 Kč. Náklady na provoz lokálek se budou zvyšovat z důvodu povinného zavádění zabezpečovacího systému ETCS a také nutné obměně vozového parku. Provoz na lokální železniční trati se tak v budoucnu prodraží o desítky korun na kilometr.

{% asset 'https://a.pirati.cz/stredocesky/img/posts/2021/Mapa-využití-středočeských-železnic-březen-2021.jpg' alt='Mapa využití středočeských železnic' %}

## Středočeská parkoviště P+R mají nové technické standardy

Krajští radní schválili dokument *Technické standardy záchytných parkovišť P+R ve Středočeském kraji*, který má posloužit jako metodika při plánování projektů krajských záchytných parkovišť P+R. Obsahuje základní představu stavebních parametrů parkovišť a navrhuje možnosti využití technologických a informačních systémů.

> "Jedním z hlavních programových bodů Pirátů byla výstavba parkovišť P+R. Dokument stanovující technické standardy těchto záchytných parkovišť předpokládá, že tato součást infrastruktury bude plně odpovídat parametrům a potřebám obyvatel, jaké si v 21. století považujeme za nezbytné pro funkci takového zařízení. Druhým krokem poté bude samotná realizace těchto P+R parkovišť," doplňuje člen krajského Výboru pro dopravu Petr Procházka.

Středočeský kraj společně s Prahou spoluvytvářejí koncepci parkovišť P+R s cílem navrhnout jednotný systém těchto záchytných parkovišť na území kraje i hlavního města tak, aby byl uživatelsky příjemný pro potenciální uživatele.

Nyní je krajskou radou schváleno 13 samostatných projektových záměrů záchytných parkovišť P+R. Každý z nich je teď minimálně ve fázi zpracované územně-technické studie, s výjimkou lokalit, kde s ohledem na složitost výkupu pozemků od soukromých vlastníků dochází k přesunu na nové místo v rámci stejné lokality. Aktuálně se to týká dvou případů.

> “Naším cílem je podporovat a vybudovat taková parkoviště při všech hlavních železničních linkách, které vedou ze středních Čech do Prahy. Ideální se jeví oblasti Zeleneč-Mstětice, Říčany-Strančice, Čerčany, Roztoky u Prahy. A vzhledem ke kapacitě plánovaného P+R v Úvalech ještě například Tuklaty. Krom obyčejné možnosti zaparkovat svůj vůz během cesty do Prahy a zpět budou tato parkoviště poskytovat i možnost dobití elektrických vozidel, případně další infrastrukturu odpovídající potřebám 21. století,” uvádí náš krajský dopravní expert Petr Procházka.
