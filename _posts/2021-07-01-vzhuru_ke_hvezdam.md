---
date:         2021-07-02
category:     blog
tags:         vesmír gsa 
layout:       post
title:        "Piráti ve vesmíru? Létání ke hvězdám je tématem pro Česko"
image:        posts/vzhuru_ke_hvezdam.jpg
author:       
---

<p>Odlehčený titulek možná vzbudí úsměv na rtech, ale podstata věci je serióznější. Těžba ve vesmíru, kolonizace jiných planet či kosmická turistika už nejsou jen výsadou počítačových her nebo hollywoodských trháků. A Česká republika dokonce disponuje v těchto oblastech světovými kapacitami. Jako vždy je to ale zase na nás, jak tuto příležitost využijeme. U příležitosti padesátého výročí letu na Měsíc Vám Pirátské listy přinášejí zajímavé zamyšlení o roli naší země, která není tak často zmiňována.</p>
<a href="https://europa.eu/european-union/about-eu/agencies/gsa_en"><img class="hlavni" src="/assets/img/posts/gsa_prague_navis.png" alt="kosmos-main" title="Budoucnost vesmírných programů se týká i ČR" width="600"></a>
<div class="clear">
<p>Nový víceletý finanční rámec je pravděpodobně tím&nbsp;posledním, ve kterém je ČR čistým příjemcem peněz z EU. V budoucnu si budeme muset peníze vysoutěžit ve velké celounijní konkurenci zkušených západních zemí. K této výzvě se buď můžeme co nejdříve inovativně a proaktivně postavit, a přesně takovou roli může létání do vesmíru plnit, nebo nezbude než případný neúspěch tradičně "po&nbsp;švejkovsku“ svádět na Brusel.</p>

<p>Ne, neděláme si legraci. Česká republika se zapojuje do misí na obranu planety před asteroidy, významně&nbsp;se podílí na&nbsp;jejich pozorování a aktivně v této oblasti vystupuje v mezinárodních orgánech. Řada českých firem také dodává základní&nbsp;komponenty do různých kosmických misí, které často přímo čeští vědci&nbsp;dávají dohromady. Samo o sobě to ale nestačí. Česká republika letos zatím udržela v Praze plánované rozšíření <a href="https://www.gsa.europa.eu">Agentury GSA</a>&nbsp;na Agenturu pro kosmický program EU. S narůstajícím rozpočtem a ambicemi bude ale těžké udržet všechny její&nbsp;části v konkurenci kosmických velmocí jako je Francie či Německo.</p>

<p>Naše země desítky let exceluje v další oblasti, která má velkou využitelnost pro kosmické aktivity. Touto oblastí jsou&nbsp;laserové technologie. Několik českých laserových instrumentů je na různých místech ve vesmíru a můžeme být hrdí&nbsp;na špičkový laserový výzkum na ČVÚT či centrech HiLase, ELI Beamlines či <a href="http://www.pals.cas.cz/cz/laboratory/">PALS Akademie věd</a>. S lasery ve vesmíru můžeme komunikovat na dálku, odstraňovat kosmické smetí, zkoumat složení asteroidů nebo tyto asteroidy odklánět&nbsp;z kolizní dráhy se Zemí. Za pár let díky světelnému plachtění budeme možná i létat k nejbližším hvězdám. Nic z toho už není žádné sci-fi. Organizace jako <a href="https://breakthroughinitiatives.org">Breakthrough Initiatives</a>, které technologie ke světelnému plachtění vyvíjejí, mají o ČR enormní zájem.</p>

<p>Česká republika má vědu na světové úrovni a může významně přispět k rozvoji lidstva. Nic z toho se ale nestane jen tak.&nbsp;Mimo větších a ambicióznějších investic do vědy a výzkumu bychom také měli&nbsp;firmám&nbsp;vytvořit ideální podmínky pro inovace a vývoj. Stále nemáme vlastní kosmickou agenturu sjednocující výzkum&nbsp;a všechny aktivity. Nemáme&nbsp;dedikovaný výzkumný a testovací park pro kosmické technologie a ani adekvátní legislativu pro operace v kosmu. Vesmírná témata jako planetární obrana, těžba či bezpečnost na oběžné dráze navíc nelze řešit jinak než intenzivní mezinárodní spoluprací&nbsp;všech aktérů. Obrana oslabujícího multilaterálního světa je pro ČR jako středně malou zemi životně důležitá&nbsp;a budování mezinárodní spolupráce v oblasti kosmických záležitostí může být i silným nástrojem pro zajištění našich geopolitických zájmů.</p>

<p><img alt="" src="https://www.piratskelisty.cz/upload/thumbs/w600/3351.jpg" style="width: 600px; height: 400px;" /></p>

<p>Česká republika dlouhodobě hledá jasnou vizi či stěžejní téma jak pro domácí, tak zahraniční politiku. Naše role v EU se navíc mění a nyní nám byla hozena pomyslná rukavice v rámci unijního kosmického programu. Máme navíc na čem stavět. Každá investovaná koruna do kosmických technologií se mnohonásobně vrátí. Pracovní místa s přidanou hodnotou jsou stabilnější a udržitelnější v dobách krize, rozvojem vlastních technologií pak nebudeme závislí jen na výkonu zahraničních ekonomik. Ke všem těmto racionálním argumentům se ale hlavně přidává inspirující vize. Vize, která není založená jen na větším materiálním uspokojení, ale na budoucnosti přesahující jak naši zemi, tak i naši planetu.</p>
 