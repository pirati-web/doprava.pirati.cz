---
date:         2021-10-02
category:     blog
tags:         silniční-doprava dálnice
layout:       post
title:        "Další potěmkiáda vlády – dvojministr Havlíček před volbami slavnostně otevře nedokončený úsek dálnice D1 "
image:        /assets/img/articles/2021/Ivan_bartos99.jpg
author:       
---



Praha, 2. října 2021 – Část zrekonstruované dálnice D1 se má dokončit za 2 týdny. Už o víkendu se ale vicepremiér, ministr dopravy a zároveň ministr průmyslu a obchodu bude chlubiti jejím otevřením před volbami. Předseda Pirátů Ivan Bartoš situaci přirovnal k tzv. potěmkinovským vesnicím. Dálnici totiž chybí například rekonstrukce několika mostů. Podobně jako Havlíček otevíral nedávno premiér Andrej Babiš bazén hotelu Thermal v Karlových Varech, který byl rovněž dokončen spěšně, nedbale a neodborně.

> Podle Pirátů je otevřená dálnice dalším exponátem ve výkladní skříni vládních švindlů: „Slavnostně otevírat dálnici bez opravených mostů je jako si dát na sociální sítě fotku z dovolené vyfocenou před obrázkovou tapetou doma v obýváku,” uvedl lídr koalice Pirátů a Starostů Ivan Bartoš o slavnostním otevření ‘zrekonstruované’ dálnice D1. Nejméně tři mosty byly ze seznamu oprav vyškrtnuty, aby se komunikace dala před volbami oficiálně prohlásit za opravenou. „Potěmkinovské lakování vládního chaosu na růžovo se už dávno stalo jedním z hlavních pracovních nástrojů této vlády,” komentoval Bartoš.

V souvislosti s vládní propagandou Bartoš poukázal na žalostný stav veřejných financí a inflaci, kterou premiér svými kroky nejen posiluje, ale ještě navíc kritizuje opatření ČNB zvednout úrokové sazby o 0,75 procentního bodu, kterým národní banka proti inflaci bojuje.

> „Vedle těchto potěmkinovských eskapád je demonstrace vládních úspěchů na nehotové dálnici vlastně jen trochu trapná historka k hořkému pousmání. Andrej Babiš tvrdí, že chce bojovat za lidi do roztrhání těla, ale přitom se snaží zabránit ČNB v boji s inflací. Předseda vlády prohlašuje, jak se máme dobře, ale zamlčuje, že jeho vláda dostala dluh Česka na historický rekord a jeho ministryně instagramu Schillerová se už už poohlíží po nových daních. Podle Andreje Babiše jsme best in covid, ale ve skutečnosti během pandemie zbytečně umřely desítky tisíc lidí,“ dodal Bartoš.
