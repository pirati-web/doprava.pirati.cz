---
layout: post
category: CLANKY
title: 'Zuzana Fišerová: Vláda chce škrtnout dvě miliardy na podporu cyklodopravy'
date: 2020-10-21
author: Zuzana Fišerová
authorId: zuzana.fiserova
image: posts/dotacecyklo.JPG
tags: 
- zlinsky-kraj
- zuzana-fiserova
- sport
---

V červenci [vláda](https://zdopravy.cz/vlada-necekane-schvalila-miliardy-do-rozvoje-cyklostezek-55970/){:target="_blank"} rozhodla, že podpoří dvěma miliardami z programu React-EU výstavbu cyklostezek. Tento program byl určen pro zmírnění dopadů koronaviru, nicméně podmínkou byl také požadavek, že minimálně 25% alokace peněz z tohoto programu přispěje k plnění cílů v oblasti klimatu. Proto bylo rozhodnutí nasměrovat peníze na budování cyklostezek logické a správné. Kromě ekologie tu máme hledisko zdravotní i podporu cestovního ruchu.

Máme říjen a [vláda říká](https://www.vlada.cz/cz/media-centrum/aktualne/vlada-schvalila-programy-na-pomoc-postizenym-podnikatelum-a-zamestnavatelum--podpori-kulturu-i-profesionalni-sport-184191){:target="_blank"}, že cyklostezky budovat nebude, ale peníze použije na šatny pro sportovce v obcích do 3000 obyvatel, což je prý nejlepší forma boje proti covidu. Šatna místo cyklostezky. Navíc pro šatny už byly již dříve vyčleněné 3 miliardy, teď k nim přibudou ještě 1,8 miliard určených na cyklostezky. Dává vám to smysl? Mně tedy ne. 

Nejenom že jde vláda proti svému vlastnímu rozhodnutí, tak i jedná na poslední chvíli bez debaty se subjekty, které se problematikou dlouhodobě zabývají. Také jedná v rozporu s názorem [Asociace krajů](http://www.asociacekraju.cz/novinky/kraje-nesouhlasi-s-planem-statu-na-vyuziti-prostredku-react-eu-1.html){:target="_blank"}, které mají blíž k realitě v krajích a obcích než úředníci z Národní sportovní agentury. 

A o to asi jde. S velkou pompou byla vytvořena Národní sportovní agentura. Teď jde zřejmě o to, nasměrovat peníze do této agentury, ber kde ber. Je nějaká studie, kolik šaten je v kolika obcích potřeba postavit a kolik by to mohlo stát? Je nějaká odborná analýza, proč je pro posílení zdraví občanů lepší budovat šatnu než cyklostezku? Proč se neřeší, že agentura dosud nerozdělila kvůli nezájmu žadatelů ani všechny peníze z dotace COVID-Sport, a tedy zda je opravdu nutné přesouvat miliardy odjinud.

Jsou to jen škatulata a přesuny peněz. Budeme mít šatny za pět miliard, které budou možná ještě dlouhou dobu zavřené kvůli omezení sportovních akcí, a naproti tomu si zavřeme dveře před možností podpořit za evropské peníze ekologickou mobilitu. I v době omezených sportovních akcí by díky novým cyklostezkám mohli lidé na chvíli na čerstvý vzduch na kole, mohli by jezdit po cyklostezce do práce a nechat auta doma. 

**Nový návrh bude projednávat Monitorovací výbor IROP dne 23. 10. 2020. Věřím, že se ozve více hlasů proti a zvítězí zdravý rozum.** 
